---
title: "Práce na dálku"
subtitle: "Zn.: Kancelář zbytečná"
author:
  - Jason Fried & David Heinemeier Hansson
date: 2017-06-07
slug: prace-na-dalku
thumbnail: ./img/prace-na-dalku.jpg
pageCount: 248
status:
  - read
type:
  - epub
language:
  - cs
categories:
  - communication-relationships
  - professional
field:
  - collaborating
tags:
  - productivity
excerpt: "&bdquo;Noc je nejtemnější právě před úsvitem. A já vám slibuji, že úsvit přichází.&ldquo; řekl Harvey Dent v Batmanovi. A Jason s Davidem tvrdí, že stejně jako noc nevyhnutelně ustoupí dnu, kanceláře budou muset ustoupit práci na dálku. Ve své knize shrnují její výhody, své zkušenosti a vyzývají k zkoušce na vlastní kůži."
---

Od zakladatelů firmy 37signals (nyní už Basecamp) jsem pár let zpátky četl _Rework_ (česky Restart), který mě nadchl jak svými myšlenkami, tak formou. Kapitoly byly stručné, úderné, žádný bulshit a myšlenky podloženy úspěšnou praxí. To jsem očekával i teď a zklamaný jsem rozhodně nebyl. Osvědčenou formou se tentokrát ze všech úhlů pohledu seznámíme s prací na dálku.

Kniha obsahuje 7 hlavních kapitol. V nich se dozvíme proč vůbec práci na dálku řešit, co přináší a v čem tkví její výhody. V tom má dost lidí už jasno, hodnotnější proto budou další části knihy, které promlouvají i k zaměstnavatelům, manažerům a vysvětlují, že tento typ práce může být win-win. Bez zbytečných řečí vyvrátí běžné výmluvy, kvůli kterým například program práci na dálku zrušila Marissa Mayerová v Yahoo. Nějaká úskalí ale samozřejmě jsou i tady. Bezmezné nadšení proto nečekejte. David s Jasonem je přiznají a nastíní, jak se k nim postavit čelem.

Pro ty, kteří budou přesvědčeni o potenciálních benefitech a odhodlaní to zkusit, jsou připraveny praktické rady, jak přechod a následnou spolupráci dělat a čemu se naopak vyvarovat. Jednotlivce zase upozorní, aby si to nemalovali moc růžově, a dodají deset rad, jak nesklouznout k flákání nebo naopak jak využít potenciálu naplno.

Práce na dálku není černá nebo bílá, všechno nebo nic. Je to svoboda volby, flexibilita a jakýkoliv mix, který člověku vyhovuje. A to se přesně odráží i v samotné knize - autoři nehlásají svou jedinou pravdu, ale nastíní základní principy a poté doporučí několik způsobů, ze kterých si čtenář vybere ty, jež mu v jeho situaci nejvíce sedí.

Uvažujete-li o digitálním nomádství, v kanceláři se vám <a href="http://jenahajek.com/knihy/hluboka-prace/" title="Hluboká práce" rel="norefferer noopener">těžko soustředí</a> nebo o tom přemýšlí vaši zaměstnanci, tohle je vynikající volba. Získáte ucelený návod, kde se na nic podstatného nezapomnělo. A právě možná díky němu vzdálenou spolupráci vychytáte a změníte svůj život.
