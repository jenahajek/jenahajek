---
thumbnail: ./img/wheelmen.jpg
slug: wheelmen
title: Wheelmen
subtitle: Lance Armstrong, the Tour de France, and the Greatest Sports Conspiracy Ever
author:
    - Reed Albergotti
    - Vanessa O'Connell
date: 2020-08-28 11:49:47 +0800
publisher: Penguin
publishedDate: 2013-10-15
pageCount: 416
language:
    - en
officialCategories:
    - Biography & Autobiography
status:
    - read
type:
    - audible
categories:
    - biography
    - sport
geography:
    - USA
period:
    - 21. století
sport:
    - Cycling
excerpt: Tak tohle jsem si neobjednal! Měl jsem chuť na sportovní audioknihu, nějaký silný příběh. Zabrouzdal jsem v audible a mé oči spočinuly na (myslel jsem si) biografii Armstronga. Jo, to bude ono. Beru! a&hellip; no, nebyla to biografie.
---

Namísto inspirativního příběhu nezdolné vytrvalosti, která hory přenáší (a přejíždí), se vyklubal průvodce odvrácené strany profi sportu.

Novináři Reed Albergotti a Vanessa O'Connell zmapovali začátky profi cyklistiky v USA, kariéru Armstronga i dalších jezdců a atmosféru závodění na špici. Nakonec to tedy byla kniha o podvádění, hledání pravdy, o morálce. Ačkoliv to tedy nybylo to, co jsem čekal, byl jsem rád. Protože preferuju nepříjemnou pravdu, než líbivou pohádku.

Lance vynikal v různých sportech už od útlého věku, ale v osobní rovině to byl pěknej zmetek, se kterým málokdo uměl vycházet. Neštítil se ničeho, co mu mohlo pomoct k lepším výsledkům. Zúčastnil se např. série závodů, kde byla tučná odměna pro toho, kdo dokáže vyhrát všechny. První dva vyhrál a na konci posledního přemluvil soupeře, aby ho nechal vyhrát výmenou za část oné odměny. To byl však jen začátek.

Armstrong si postupně udělá jméno, pak ale přijde rakovina (dost možná s přispěním dopingu). Z té se naštěstí dostane a do cyklistiky se dokonce vrátí. A nejen to. Zase vyhrává! Takto silný životní příběh si získá srdce široké veřejnosti. Zájem o cyklistiku stoupá. Sponzoři se jen hrnou, Lance pohádkově bohatne, celý tým se točí kolem něho.

Ale pod povrchem není všechno takové, jak se tváří navenek. I tady se podvádí, a ve velkém. Transfúze krve, hormony, steroidy, další podpůrné látky. Frčí to, a netýká se jen pár individuálů. Organizuje se na úrovni týmů - jezdci to akceptují, majitelé týmů to berou jako samozřejmost, někdy to ví a tolerují i sponzoři. Armstrongova stáj mj. rozprodávala záložní kola od sponzorů na belgický černý trh, aby tím získala na doping víc peněz. Občas dokonce i UCI přimhouří u pozitivních dopingových testů oko, aby závod neměl špatnou publicitu.

V takovém toxickém prostředí ale čistí jezdci nemají šanci se prosadit. Nakonec se jeden z bývalých Armstrongových domestiků rozhodne vyrukovat s pravdou ven a o dopingu začne mluvit. Pochopitelně se brzy začne řešit i to, zda je v tom namočen sedminásobný vítěz TdF.

Fanoušci Armstronga to nechtějí akceptovat, sponzoři ho nadále podporují. On sám vytrvale zatlouká, zastrašuje kritiky a ze svého bohatství financuje nejlepší právníky. Narčení se mu daří odvracet asi 15 let. Postupně se ale příběh rozkrývá, svědků a důkazů přibývá&hellip;

Zajímavé, ale docela očekávatelné, jsou reakce sponzorů. Dokud veřejnost věřila Lancovi nevinně, stáli za ním, byť o dopování věděli. Nešlo totiž o fair play, ale o zisky z prodeje. A ty Lance pořádně navyšoval. Jakmile se ale pravda provalila a veřejnost ji akceptovala, ztratil své největší sponzory během jednoho dne.

V knize jsem měl trochu problém se orientovat, protože byla hodně podrobná, plná neznámých jmen, které bylo složité udržet v hlavě. Nebyl to ani žánr, který jsem očekával. Přesto jsem ji rád četl, páč mi poodhalila další dimenzi profi sportu, kterou jsem jen matně tušil.
